<p>การแก้กฎหมายป่าไม้และการปฏิบัติตามนโยบายทวงคืนผืนป่าของรัฐมีผลกระทบต่อวิถี ชนเผ่าพื้นเมืองอย่างไร ในสถานการณ์ครบรอบ 10 ปี ปฏิญญาสหประชาชาติว่าด้วยสิทธิชนเผ่าพื้นเมือง</p>

<p>ภัทรมน สุวพันธุ์</p>
<p>อาจารย์ประจำ คณะรัฐศาสตร์</p>
<p>มหาวิทยาลัยรังสิต</p>

<p>กลุ่มชาติพันธุ์หลายกลุ่มได้รับผลกระทบจากนโยบายทวงคืนผืนป่าของรัฐบาลคณะรักษาความสงบเรียบร้อยแห่งชาติ เช่น ชาวดาระอั้ง อ.เชียงดาว จ.เชียงใหม่ หมู่บ้านแม่จอน กำลังหาแนวทางร่วมกับอุทยาน่ ช่วง พ.ค. 2559 เกิดเหตุการณ์ขึ้นที่หมู่บ้าน หากพิจารณาถึงกฎหมาย หากชาวบ้านไม่เข้าใจกฎหมาย ก็จะได้รับผลกระทบ ชาวบ้านควรจะหากลไกร่วมกับอุทยาน โดยใช้กลยุทธในการสร้างสันติวิธี คือ ได้รับผลกระทบทั้งในพื้นที่อุทยาน ป่าสงวน ดังนั้นต้องสร้างความเข้าใจร่วมกัน การต่อสู้ต้องมีภาคีเครือข่าย โดยส่วนตัวไม่อยากให้ใช้ความรุนแรง ใช้การสร้างกิจกรรมร่วมกับอุทยาน ให้เขาเห็นภาพดีๆ ของเรา พื้นที่ 200 ไร่ในชุมชน ได้ต่อรองกับอุทยานที่ยึดพื้นที่ไป ว่าจะขอเก็บสิ่งต่างๆ ในป่ามาใช้ ในปัจจุบันสามารถอยู่ร่วมกับจนท.ป่าไม้ได้ ชาวบ้านต้องมีข้อมูลที่ชัดเจน</p>

<p>บางพื้นที่ทหารใช้กำลังพล 300-400 นาย เข้าปิดล้อมหมู่บ้านทั้งหมู่บ้าน ทั้งๆ ที่ชาวบ้านอยู่กันมาหลายชั่วอายุคน ทหารไปงัดเอาไม้ที่สะสมไว้เตรียมปรับปรุงบ้านออกมา</p>
<p>ทั้งนี้มีข้อเสนอจากพี่น้องว่าอาจทำเป็นวนเกษตร จัดทำธรรมนูญชุมชน จัดเวทีประชาพิจารณ์ ส่วนเรื่องการใช้ไม้ในการเอามาทำบ้าน ก็เอาไม้มาใช้แบบมีกฏกติกา เช่นใช้เฉพาะไม้ที่ล้มเอง เวลาจะเอามาใช้ก็ต้องถ่ายรูปไว้เป็นหลักฐาน ก็ได้ผลระดับหนึ่ง ฉายภาพเชิงบวกให้เห็น เพื่อให้เจ้าหน้าที่ได้เห็นว่าในชุมชนก็มีความพยายามที่จะจัดการอนุรักษ์ป่าอย่างยั่งยืน</p>

<p>นอกจากนี้ยังมีพี่น้องในอีกหลายพื้นที่ และหลากหลายชาติพันธุ์ที่ได้รับผลกระทบจากนโยบายทวงคืนผืนป่าของคสช.</p>

<p>อย่างไรก็ตาม อ.โอฬาร อ่องละ จากมหาวิทยาลัยเชียงใหม่ ได้นำเสนอประเด็นแลกเปลี่ยน 3 ประเด็นดังนี้</p>
<p>1. ทำไมนโยบายรัฐที่เกี่ยวข้องกับทรัพยากร ป่าไม้ ที่ดิน จึงส่งผลต่อชุมชน กลุ่มคนชายขอบ ชาติพันธุ์</p>
<p>2. ปัจจัยที่ส่งผลให้เกิดการปรับปรุงแก้ไข กฎหมาย พรบ. มติ ครม. ที่เกี่ยวข้องกับทรัพยากรป่าไม้ ที่ดิน</p>
<p>3. ประเด็น/เนื้อหา ที่สำคัญและแนวทาง</p>
<p>โดยอ.โอฬาร อ่องละ ได้นำเสนอให้เห็นภาพการสูญเสียพื้นที่ป่าของไทย โดยพยายามแสดงให้เห็นว่ามีความจงใจในการบิดเบือนในลักษณะการแปะป้าย (stigmatized) กลุ่มชาติพันธุ์ว่าเป็นผู้ทำให้พื้นที่ป่าลดลง โดยอาจารย์ได้ฉายภาพให้เห็นพัฒนาการการจัดการทรัพยากรป่าไม้ตั้งแต่ช่วงอาณานิคม ซึ่งต้องย้อนไปถึงยุคอาณานิคม ที่ผู้ล่าอาณานิคมเช่น อังกฤษและฝรั่งเศส เข้ามาแสวงหาผลประโยชน์จากทรัพยากรของประเทศชายขอบ โดยอธิบดีกรมป่าไม้ของไทย (Mr. A. H. Slade) ก็เป็นตัวแทนของบริษัทบริติช บอมเบย์ คือกรมป่าไม้เกิดขึ้นเพื่ออำนวยความสะดวกให้เจ้าอาณานิคมเข้ามาสัมปทานป่าไม้ในสยาม นอกจากนี้ หลังการสิ้นสุดของสงครามเย็น ก็มีวาทกรรมเรื่องความมั่นคงของรัฐเกิดขึ้น ทำให้กลุ่มชาติพันธุ์ต้องตกเป็นจำเลยของรัฐไทย เนื่องจากถูกมองว่าเป็นภัยต่อความมั่นคง</p>

<p>ส่วนปัจจัยที่ทำให้เกิดการแก้ไขกฎหมายที่เกี่ยวข้องกับทรัพยากรป่าไม้ ที่ดิน ก็เกิดขึ้นเนื่องจากการเคลื่อนไหวต่อสู้ของขบวนการประชาชนที่ผ่านมาในระดับต่างๆ ก่อให้เกิดกระแสสังคมในการพยายามแก้ไขเปลี่ยนแปลงกฎหมายและนโยบายให้สอดคล้องกับพื้นที่มากขึ้น</p>

<p>นอกจากนี้อ.โอฬาร ยังกล่าวถึงความพยายามในการแก้ไขพ.ร.บ.อุทยานแห่งชาติในสมัยรัฐบาลปัจจุบัน ซึ่งบางมาตราก็มีปัญหาไม่สอดคล้องกับวิถีชีวิตของชาติพันธุ์ เช่นบทบัญญัติในมาตรา 25 แห่ง (ร่าง) พระราชบัญญัติอุทยานแห่งชาติ พ.ศ. ....... นั้นได้มีบทบัญญัติห้ามมิให้เก็บหา นำออกไป ทำด้วยประการใดๆ ให้เป็นอันตรายหรือทำให้เสื่อสภาพ ซึ่งไม้ ของป่า สัตว์ หรือทรัพยากรธรรมชาติอื่นๆ หรือห้ามเข้าไปดำเนินกิจการใดๆ เพื่อหาผลประโยชน์ ซึ่งอาจส่งผลต่อวิถีชีวิตของชาวบ้านที่อยู่ในป่ามานาน และอาศัยของป่าในการดำรงชีพ และยังมีประเด็นอื่นๆ ใน (ร่าง) พระราชบัญญัติอุทยานแห่งชาติ พ.ศ........ ที่ยังเป็นที่กังขาอีก</p>

<p>อ.เพิ่มศักดิ์ มกราภิรมย์ ได้สรุปบทเรียนการต่อสู้จากประสบการณ์การเคลื่อนไหวร่วมกับชาวบ้านมานับ 10 ปีว่า ไม่ว่าจะสู้ด้วยวิธีการใด เช่น ข้อตกลงร่วม สำรวจแนวเขตร่วมกันระหว่างชาวบ้านและเจ้าหน้าที่ ทำ MOU ก็ไม่สามารถรับประกันได้ว่าจะไม่โดนทวงคืนผืนป่า เพราะพื้นที่บางพื้นที่ มีการจัดการที่ดี สุดท้ายก็โดน อ.เพิ่มศักดิ์แนะนำให้ประกาศเขตวัฒนธรรมพิเศษ โดยครอบคลุมทุกกลุ่มชาติพันธุ์ ต้องใช้มวลชนโดยใช้สันติวิธี ใช้การดื้อแพ่งต่อกลไกกติกาที่ไม่เป็นธรรม</p>

<p>ส่วนอ.สุนี ไชยรส จากวิทยาลัยนวัตกรรมสังคม มหาวิทยาลัยรังสิต อดีตกรรมการสิทธิมนุษยชนชุดแรก ได้สะท้อนว่ารัฐบาลพยายามแยกสลายการเคลื่อนไหวของพี่น้อง ด้วยการแยกแก้ไขที่ละพื้นที่ แล้วบอกว่าไม่ต้องออกไปเคลื่อนไหวอะไร เพราะรัฐบาลกำลังพยายามแก้ไขปัญหาให้อยู่ ถ้าออกไปเคลื่อนไหวก็อาจทำให้ปัญหาที่จะได้รับการแก้ไขไม่ประสบความสำเร็จ นอกจากนี้อาจารย์ยังเพิ่มเติมด้วยว่าความจริงผลกระทบจากนโยบายทวงคืนผืนป่านั้นไม่ได้ส่งผลกระทบเฉพาะแต่กลุ่มชาติพันธุ์เท่านั้น แต่ยังส่งผลกระทบต่อคนยากคนจน ทุกพื้นที่ เช่น นายเด่น คำแหล้ถูกบังคับให้สูญหาย ภรรยานายเด่น คือแม่สุภาพ ถูกศาลตัดสินจำคุก 6 เดือนโดยไม่รอลงอาญา ส่วนร่างพ.ร.บ.อุทยานแห่งชาติที่เสนอกันอยู่ตอนนี้จะมีปัญหามาก จึงควรจะต้องรวมกันคัดคานให้ยุติการนำเข้าสู่สภา ให้มีการรับฟังความเห็นใหม่ ตามม.77 แห่งรัฐธรรมนูญ ขณะที่พื้นที่ป่าที่ต้องการให้ทุนไปทำโครงการต่างๆ รวมทั้งเหมืองแร่ กลับดำเนินการได้โดยง่าย</p>

<p>นายสุมิตรชัย หัตถสาร ทนายความ ได้พยายามแสดงให้เห็นว่า ชัยชนะต่างๆ ที่ประชาชนได้รับ การผลักดันเชิงนโยบายล้วนมาจากการต่อสู้ของพี่น้องเป็นระยะเวลายืดเยื้อยาวนาน แต่หากมานั่งประชุมกันเช่นนี้ แล้วไม่ลุกขึ้นสู้รอบหน้าก็ไม่ต้องมาประชุมกันอีกแล้ว เพราะเสียทั้งเวลาและงบประมาณ</p>

<p>จะเห็นว่าทั้งหลายทั้งปวงการเปลี่ยนแปลงในเชิงนโยบายล้วนเกิดจากการต่อสู้ของประชาชน ไม่มีทางที่รัฐบาลใดจะมอบลงมาให้เป็นของขวัญแก่ประชาชนหากประชาชนไม่ลุกขึ้นมาสู้ นอกจากนี้ในทัศนะของผู้เขียน (ภัทรมน สุวพันธุ์) อยากจะนำเสนอว่ารัฐเองก็ควรมองมิติเรื่องความมั่นคงให้ข้ามพ้นไปจากความมั่นคงทางการทหารแบบเดิม ๆ แต่ยังต้องมีความมั่นคงทางเศรษฐกิจ ความมั่นคงด้านสิ่งแวดล้อม เปลี่ยนกรอบแนวคิดที่มองว่าเรื่องสิ่งแวดล้อมเป็นเรื่องของคนอื่น แต่หันกลับมาคิดว่าเรื่องสิ่งแวดล้อมเป็นเรื่องของเราทุกคน ที่จะสร้างการเปลี่ยนแปลงได้ แนวคิดภูมินิเวศการเมือง (Political Geoecology) เป็นแนวคิดที่ถูกพูดถึงกันมากในระดับโลกในยุคปัจจุบัน ซึ่งเป็นกรอบแนวคิดที่ข้ามพ้นเรื่องพรมแดน และความมั่นคงแบบดั้งเดิม ที่เน้นความมั่นคงด้านการทหาร เนื่องจากภัยธรรมชาติต่างๆ ที่เกิดขึ้นบ่อยในปัจจุบันนั้นไม่ได้ถูกกีดกั้นด้วยพรมแดนทางรัฐศาสตร์ แต่เกิดขึ้นข้ามพ้นพรมแดน ดังนั้นจึงควรเปลี่ยนแนวคิดจากเรื่องการแข่งขัน มาเป็นความร่วมมือระหว่างประเทศ เพื่อสร้างโลกใบใหม่ที่มีความยั่งยืนทางนิเวศ มีความมั่นคงทางเศรษฐกิจ โดยไม่ละทิ้งกลุ่มที่เคยถูกทิ้งไว้ข้างหลังให้เป็นชายขอบของสังคม</p>